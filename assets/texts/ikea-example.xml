<text title="Ikea">
Ikea (namnet är bildat av initialerna för Ingvar Kamprad Elmtaryd Agunnaryd) är ett multinationellt möbelföretag som grundades 1943 av Ingvar Kamprad. Bolaget ägs av en stiftelse i Nederländerna som i sin tur ägs av stiftelsen Interogo i Luxemburg, men kontrolleras alltjämt av familjen Kamprad. Under verksamhetsåret 2012 omsatte Ikeakoncernen 241 miljarder kronor. 2008 hade koncernen omkring 135 000 anställda i 45 länder. Huvudkontoret för Sverige ligger i Helsingborg. I Helsingborg sitter idag också många av de globala ledningsfunktionerna för hela koncernen (marknadsföring, juridik, information med flera). Dessa kommer dock flytta ner till Malmö 1 september 2015, då ett nytt kontor med plats för 800 anställda står klart i Vintrie park bredvid varuhuset på Svågertorp.

2013 fanns totalt 349 Ikeavaruhus i 43 länder och territorier. Av dessa varuhus drivs ca 40 av externa franchisetagare i bland annat Mellanöstern, spanska öarna och på delar av den asiatiska marknaden.

De fem största försäljningsländerna är Tyskland 16 %, USA 11 %, Frankrike 10 %, Storbritannien 7 % och Italien 7 %.

I Sverige finns totalt 19 varuhus. Det nyaste invigdes i Borlänge 25 oktober 2013. Varuhuset som invigdes dessförinnan var det i Uddevalla den 8 maj 2013 och är på 37 400 kvadratmeter. Världens nordligaste Ikea ligger i Haparanda i Sverige, vid gränsen till Finland (HaparandaTornio). Ikea i södra Moskva var år 2005 världens mest besökta shoppingcenter med sina 55 miljoner besökare. Samtidigt var Ikea i norra Moskva (som finns på vägen till Sjeremetievo internationella flygplats) världens näst mest besökta shoppingcenter.

Ikea namnger sina produkter tematiskt. Badrumsprodukter får till exempel namn från svenska sjöar och vattendrag, matsalsbord och stolar namnges med finländska geografiska namn, bord och stolar ges manliga namn och mattor får danska geografiska namn. Ikeas produkter har i de allra flesta fallen samma namn över hela världen.

Företagets katalog med bilder och priser på deras möbler är världens största kommersiella trycksak. Den trycktes 2012 på 27 språk och i 191 miljoner exemplar. En ny upplaga av katalogen kommer varje år i augusti eller september, beroende på utgivningsland.
</text>
